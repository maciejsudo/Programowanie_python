Mój drogi Rodia - pisała matka - oto już przeszło dwa miesiące, jak nie gawędziłam z Tobą listownie co
i mnie samą przyprawiało o cierpienie, tak że czasem myśli całą noc nie dawały mi oka zmrużyć. Ale Ty na
pewno nie masz mi za złe tego mimowolnego milczenia. Wiesz, jak Cię kocham; ja i Dunia mamy tylko
Ciebie; Tyś nasze wszystko, nasza jedyna nadzieja i otucha. Co się ze mną działo, gdyś mi napisał, że przed
kilkoma miesiącami porzuciłeś uniwersytet nie mając z czego żyć, że się skończyły i korepetycje i inne
źródła dochodu! Cóż mogłam zrobić dla Ciebie ze swoimi studwudziestoma rublami rocznej emerytury? Te
piętnaście rubli, które Ci posłałam cztery miesiące temu, pożyczyłam, jak Ci wiadomo, na rachunek tejże
emerytury, od tutejszego naszego kupca, Wasilia Wachruszyna. Dobry to człowiek, przyjaźnił się jeszcze
z Twoim ojcem. Ale ponieważ upoważniłam go do podjęcia emerytury w moim imieniu, więc musiałam
czekać, aż się dług wyrówna, a to stało się dopiero teraz, tak że przez cały ten czas nie mogłam Ci nic posłać.
Lecz teraz, Bogu dzięki, zdaje się, będę mogła znów Ci przysłać, i w ogóle możemy się pochwalić, że się
nam poszczęściło, o czym też śpieszę Ci donieść. Po pierwsze, czybyś się domyślił, drogi mój Rodia, że
Twoja siostra już od sześciu tygodni mieszka tu ze mną i na przyszłość już się nie rozstaniemy. Chwała
Bogu Najwyższemu, skończyły się jej udręki, ale opowiem Ci wszystko kolejno, żebyś wiedział, jak to było
i cośmy dotychczas ukrywały przed Tobą. Gdyś mi pisał dwa miesiące temu, że słyszałeś od kogoś, że
podobno Dunia znosi wiele przykrości wskutek ordynarnego obejścia w domu państwa Swidrygajłowów
i gdy żądałeś ode mnie szczegółów - cóż miałam Ci odpowiedzieć? Gdybym napisała szczerą prawdę, tobyś,
kto wie, rzucił wszystko i nigdy nie przyszedł do nas bodaj piechotą, bo przecież znam Twój charakter i serce, że nie
pozwoliłbyś krzywdzić siostry. Byłam w rozpaczy, ale cóż miałam począć? Zresztą i sama nigdy nie znałam
wszystkiej prawdy. Najfatalniejsze to, że Dunieczka, godząc się do nich w zeszłymi roku za guwernantkę,
z góry pobrała aż sto rubli, której miano potrącać jej co miesiąc z pensji, więc przecie nie mogła porzucić
posady nie uiściwszy tego długu. Tę zaś kwotę (teraz mogę ci wszystko wytłumaczyć, ukochany mój Rodia)
wzięła głównie dlatego, żeby móc posłać Ci sześćdziesiąt rubli, których tak pilnie potrzebowałeś i które też
dostałeś od nas zeszłego roku. Myśmy Cię wówczas oszukały, napisałyśmy, że to poprzednio przez
Dunieczkę poczynione oszczędności, ale tak nie było, a teraz donoszę Ci całą prawdę, gdyż Pan Bóg
wszystko teraz zmienił na lepsze, i żebyś wiedział, jak Ciebie Dunia kocha i jakie ma złote serce.
Rzeczywiście, pan Swidrygajłow z początku traktował ją bardzo ordynarnie, pozwalał sobie na różne
niegrzeczności i kpinki przy stole... Ale nie chcę się wdawać w te wszystkie przykre detale, żeby Cię nie
irytować bez potrzeby, kiedy już wszystko się ułożyło. Krótko mówiąc, mimo że Marfa Pietrowna, małżonka
pana Swidrygajłowa, i wszyscy domownicy traktowali Dunię bardzo dobrze i szlachetnie, Duni było nader
ciężko, szczególniej kiedy pan Swidrygajłow, wedle dawnego pułkowego przyzwyczajenia, znajdował się
pod wpływem Bachusa. Ale cóż się później okazało? Wystaw sobie, że szalona pała już dawno zapłonął
afektem do Duni, lecz ukrywał to pod pozorami gburowatości i lekceważenia. Może i sam się wstydził
i przerażał, że on, człowiek w latach i ojciec dzieciom, żywił takie płoche nadzieje, i właśnie dlatego mimo
woli złościł się na Dunię. Ale i to możliwe, że chciał swoim grubiaństwem i drwinami zasłonić przed
wszystkimi istotną prawdę. Lecz w końcu nie wytrzymał i poważył się zrobić Duni niedwuznaczną
a haniebną propozycję, obiecując jej złote góry i że ponadto przeniesie się z nią do innej wsi albo i za
granicę. Wyobrażasz sobie jej cierpienia! Z miejsca rzucić posady nie mogła, nie tylko z racji długu
pieniężnego, ale również przez wzgląd na Marfę Pietrownę, która by mogła powziąć podejrzenia, co by
popsuło ich pożycie. Zresztą nie obeszłoby się bez wielkiego skandalu i dla Duni. Było tutaj dużo różnych
powodów, tak że przed upływem sześciu tygodni Dunia w żaden sposób nie mogła liczyć na wyrwanie się
z tego okropnego domu. Naturalnie, znasz Dunię, wiesz, jaka ona mądra i jaki ma silny charakter. Dunieczka
potrafi wiele znieść i w najtrudniejszych nawet okolicznościach zdobyć się na tyle męstwa, żeby nie stracić
hartu ducha. Nic mi o tym nie doniosła, nie chcąc mnie martwić a przecie myśmy często pisywały do siebie.
Rozwiązanie zaś tej historii przyszło niespodzianie. Marfa Piętrowna niechcący podsłuchała, jak jej mąż
molestuje Dunieczkę w ogrodzie, zrozumiała wszystko na opak, zwaliła wszystko na nią, sądząc, że to ona
nawarzyła tego piwa. Tu, w ogrodzie, wynikła okropna awantura: Marfa Pietrowna nawet uderzyła Dunię,
nie chciała niczego słuchać, chociaż sama nigdy nie wrzeszczała całą godzinę, i wreszcie kazała natychmiast, odwieźć
Dunię do mnie do miasta zwykłym wozem drabiniastym, na który rzucono wszystkie jej rzeczy, bieliznę,
sukienki, jak popadło, nie związane i nie spakowane. Na domiar lunął ulewny deszcz i Dunia, zelżona
i okryta hańbą, musiała jechać z chłopem aż siedemnaście wiorst furką bez budy. Powiedz sam, cóż mogłam
Ci napisać w odpowiedzi na Twój list, otrzymany dwa miesiące temu, o czym pisać? Byłam w rozpaczy;
napisać Ci prawdy nie miałam odwagi, bo Ty byś był bardzo nieszczęśliwy, struty i oburzony, a cóż byś
mógł poradzić? Jeszcze byś, broń Boże, zrobił sobie co złego, a i Dunieczka mi zakazała; wypełniać zaś listu
bagatelami i byle czym, kiedy w sercu taki żal - nie mogłam. Przez cały miesiąc u nas tutaj krążyły po
mieście plotki o tej historii i doszło do tego, żeśmy obie z Dunią nie mogły się pokazać w cerkwi ze względu
na pogardliwe spojrzenia i szepty, a nawet głośno w naszej obecności były różne powiedzenia. Wszyscy
znajomi odżegnali się od nas, wszyscy przestali się kłaniać i miałam zupełnie pewną wiadomość, że subiekci
sklepowi i niektórzy kanceliści zamierzają wyrządzić nam nikczemną obelgę, smarując dziegciem wrota
naszego domu, tak że gospodarz zażądał, byśmy się wyprowadziły. Wszystko to zawdzięczałyśmy Marfie
Pietrownie, która zdążyła zaszargać i błotem obrzucić Dunię we wszystkich domach. Ona tutaj zna
wszyściuteńkich i tamtego miesiąca przyjeżdżała raz po raz do miasta, a że jest cokolwiek gadatliwa i lubi
rozpowiadać o swoich sprawach domowych, a zwłaszcza skarżyć się na męża wszem wobec każdemu
z osobna, co jest bardzo nieładne, więc też rozniosła całą historię w krótkim czasie nie tylko w mieście, lecz
i po całym powiecie. Rozchorowałam się, ale Dunieczka niegdy nie miała więcej hartu niż ja i szkoda, żeś nie widział,
jak ona wszystko znosiła i jeszcze mnie pocieszała, dodawała otuchy! Prawdziwy anioł! Lecz Bóg
miłosierny ulitował się i położył kres naszym strapieniom: pan Swidrygajłow opamiętał się, poczuł skruchę,
widocznie zrobiło mu się żal Duni i przedstawił żonie całkowity i oczywisty dowód, że Dunia Bogu ducha
winna, a mianowicie: list, który Dunia, zanim jeszcze Marfa Piętrowna zaszła ich w ogrodzie, była zmuszona
napisać i przesłać mu, ażeby uchylić osobiste rozmowy i potajemne schadzki, których się napierał, a który to
list po wyjeździe Dunieczki pozostał w ręku pana Swidrygajłowa. W tym liście wyrzucała mu jak najgoręcej
i z wielkim oburzeniem właśnie jego nieszlachetny stosunek do Marfy Pietrowny, kładąc mu przed oczy, że
przecie jest ojcem i małżonkiem, i wreszcie, że jaka to podłość z jego strony - nękać i unieszczęśliwiać
dziewczynę, już i tak nieszczęśliwą i bezbronną. Słowem kochany mój Rodia, list ten jest napisany tak
szlachetnie i wzruszająco, żem się nigdy tak nie spłakała przy czytaniu, a i dotychczas nie mogę go czytać bez łez.
Ponadto na usprawiedliwienie Duni złożyły się zeznania służby, która, jak to zwykle bywa, widziała
i wiedziała daleko więcej, niż sobie wyobrażał sam Swidrygajłow. Marfa Pietrowna była piorunem rażona,
jak sama nam wyznała, ale za to upewniła się zupełnie o niewinności Dunieczki i zaraz nazajutrz,
w niedzielę, przyjechała wprost do soboru gdzie na klęczkach oraz ze łzami w oczach błagała Najświętszą Pannę
o siły do zniesienia tego nowego dopustu i do spełnienia obowiązku. Potem prosto z soboru, do nikogo nie
wstępując, przyjechała do nas, opowiedziała nam wszystko, płakała gorzko i z wielką skruchą brała Dunię
w objęcia, prosząc o przebaczenie. Tegoż poranku, bez żadnej zwłoki, prosto od nas udała sią do wszystkich
domów w mieście i wszędzie w słowach dla Dunieczki najpochlebniejszych, wylewając łzy, stwierdzała jej
niewinność, szlachetność jej serca i postępowania. Nie dość tego: pokazywała wszystkim i głośno
odczytywała własnoręczny list Dunieczki do Swidrygajłowa, a nawet kazała porobić odpisy (co już uważam
za przesadę). Tak więc była zmuszona kilka dni z rzędu objeżdżać wszystkich w mieście, bo niektórzy czuli
się dotknięci, że dała innym pierwszeństwo, i w ten sposób powstała cała kolejka, tak że w każdym domu już
z góry wiedziano, iż takiego to dnia Marfa Pietrowna będzie tam odczytywała ten list, i na każde czytanie
zbierali się nawet ci, co ten Ust już kilka razy słyszeli i u siebie, i u znajomych, kolejno. Ja uważam, że
bynajmniej, bynajmniej nie wszystko to było potrzebne, ale taka już jest Marfa Pietrowna. No, ale
przynajmniej w pełni zwróciła Dunieczce honor, a cała szkarada tej sprawy legła niezatartym piętnem hańby
na jej mężu, jako głównym winowajcy, tak że nawet mi go szkoda: aż za surowo postąpiono z tym
postrzeleńcem. Duni zaraz zaczęto proponować lekcje w niektórych domach, ale odmówiła. W ogóle zaczęto
ją naraz traktować ze szczególnym szacunkiem. To wszystko w znacznym stopniu przyczyniło się do tego
nieoczekiwanego zdarzenia, które teraz, że tak powiem, zmienia cały nasz los. Dowiedz się, drogi mój
Rodia, że o Dunię zaczął się starać kawaler i że już nawet są po słowie, o czym też śpieszę zakomunikować
Ci co rychlej. I chociaż to się zdecydowało bez poradzenia się Ciebie, jednak przypuszczam, że nie będziesz
miał żalu ani do mnie, ani do siostry, bo zaraz się przekonasz, żeśmy żadnym sposobem nie mogły czekać
i odkładać aż do otrzymania odpowiedzi od Ciebie. Zresztą i Ty byś nie zdołał z daleka wszystkiego
szczegółowo rozważyć. Więc słuchaj, jak to było. On już jest radcą dworu - Piotr Pietrowicz Łużyn, daleki
krewny Marfy Pietrowny, która niemało przyczyniła się do tej rzeczy. Zaczął od tego, że poprzez nią wyraził
życzenie zabrania z nami znajomości; myśmy go przyjęły jak należy, poczęstowałyśmy go kawą, a już
nazajutrz nadesłał list, w którym bardzo grzecznie się oświadczył i prosił o szybką i stanowczą odpowiedź.
Człowiek to poważny, ma wiele zajęć i pilno mu teraz do Petersburga, tak że każda chwila jest mu droga.
Ma się rozumieć, byłyśmy zrazu zupełnie oszołomione, ponieważ to wszystko stało się bardzo nagle
i niespodzianie. Naradzałyśmy się obydwie i namyślały przez cały dzień. Człowiek to budzący zaufanie,
majętny, ma dwie posady i już odłożył spory grosz. Co prawda ma już czterdzieści pięć lat, ale jest dosyć
miłej powierzchowności i jeszcze może się podobać kobietom, i w ogóle człowiek bardzo solidny,
przyzwoity, tylko że troszeczkę posępny i jak gdyby wyniosły. Ale może to tylko tak się wydaje na pierwszy
rzut oka. Uprzedzam Cię, kochany Rodia, kiedy się z nim zobaczysz w Petersburgu, co stanie się bardzo
niedługo, nie sądź go zbyt pochopnie, jak to masz w zwyczaju, o ile przy pierwszym spotkaniu coś Ci się
w nim niezupełnie spodoba. Mówię to na wszelki wypadek, choć jestem pewna, że wywrze na Tobie
wrażenie dodatnie. Bo też w ogóle, chcąc kogoś poznać należycie, trzeba zbliżać się do niego stopniowo
i ostrożnie, żeby nie wpaść w pomyłkę oraz uprzedzenie, które później bardzo trudno naprawić i zatrzeć. A Piotr
Pietrowicz - przynajmniej z wielu oznak sądząc - zupełnie zasługuje na szacunek. Zaraz za pierwszą
bytnością oświadczył nam, że jest człowiekiem solidnym, lecz pod niejednym względem podziela, jak sam
się wyraził, zapatrywania naszej nowej generacji i jest wrogiem wszelkich przesądów. Dużo mówił też
innych rzeczy, gdyż jest jak gdyby cokolwiek próżny i bardzo lubi, żeby go słuchano, ale to przecie
nieznaczna przywara, prawda? Ja, oczywiście, mało co rozumiem, lecz Dunia mi wytłumaczyła, że człowiek
to chociaż bez wielkiego wykształcenia, ale rozumny i, zdaje się, dobry. Znasz usposobienie siostry, Rodia.
To dziewczyna rozsądna, dla siebie surowa, dziewczyna cierpliwa i wielkoduszna, choć serca zapalczywego,
które tak dobrze poznałam. Ma się rozumieć, ani z jej, ani z jego strony szczególniejszej miłości tu nie ma,
lecz Dunia jest nie tylko dziewczyną mądrą, ale także istotą szlachetną jak anioł i ma sobie za powinność
zapewnić szczęście mężowi, który by ze swej strony dbał o jej szczęście, o tym zaś wątpić nie mamy na razie
większych powodów, chociaż, co tu gadać, trochę za prędko to poszło. Na dobitkę, człowiek to bardzo
roztropny i, naturalnie, sam pozna, że jego własne szczęście małżeńskie będzie tym pewniejsze, im lepiej
będzie z nim Dunieczce. A że tam jakieś drobne usterki charakteru, jakieś zadawnione nawyki czy nawet
pewna rozbieżność poglądów (czego przecież i w najbardziej dobranych stadłach nie da się uniknąć), to na
ten temat Dunieczka powiedziała mi sama, że polega, na sobie; że nie ma się o co frasować i że ona potrafi
dużo znieść, pod warunkiem, żeby przyszłe pożycie było uczciwe i prawe. Na przykład on mi się z początku
wydał jakby trochę szorstki; ale to wszak może pochodzić właśnie stąd, że jest człowiekiem prostolinijnym;
tak, na pewno stąd. Na przykład za drugą wizytą, już mając jej zgodę, wyraził się w trakcie rozmowy, że już
dawniej, przed poznaniem Duni, postanowił sobie poślubić pannę uczciwą, ale bez posagu, i tylko taką, która
zakosztowała biedy; bo, jego zdaniem mąż nie powinien nic zawdzięczać żonie i daleko jest lepiej, jeżeli
żona uważa męża za swego dobroczyńcę. Dodam, że on to wysłowił nieco miękcej i łagodniej, niż ja
napisałam, bo dokładne jego zwroty wyleciały mi z głowy, zapamiętałam tylko sens, a przy tym powiedział
to wcale nie z rozmysłu - widocznie wyrwało mu się w zapale konwersacji, tak że później starał się nawet
sprostować i złagodzić, tak czy owak, mnie się to wydało jakby trochę szorstkim i później mówiłam o tym
Duni. Lecz ona z niezadowoleniem odpowiedziała, że „co innego słowa, co innego czyny” - i, naturalnie,
miała świętą rację. Przed powzięciem decyzji Dunieczka nie spała całą noc i sądząc, że ja już śpię, wstała
z łóżka i całą noc modliła się przed obrazem, a nazajutrz rano oświadczyła mi, że się zdecydowała.
Wspomniałam Ci już, że Piotr Pietrewicz udaje się do Petersburga. Ma tam duże interesy, chce otworzyć
w Petersburgu publiczną poradnią adwokacką. Od dawna chodzi koło różnych pozwów i podań i właśnie
ostatnio wygrał jeden znaczniejszy proces. Do Petersburga musi teraz koniecznie pojechać i dlatego, że ma
w senacie jedną poważną sprawę. Tak więc, drogi mój Rodia, on i Tobie może być wielce pomocny 
w niejednym, a właściwie we wszystkim, i myśmy obie z Dunią umyśliły sobie, że już z dniem dzisiejszym
mógłbyś rozpocząć na dobre swoją przyszłą karierę i uważać dalsze swoje losy za wyraźnie wytknięte. Och,
gdybyż to się ziściło! Byłoby to takie wspaniałe, że trzeba by to uznać za szczególniejszą nad nami opiekę
Opatrzności. Dunia o niczym innym nie marzy. Wzięłyśmy na odwagę i już powiedziałyśmy Piotrowi
Pietrewiczowi kilka słów w tej mierze. Odpowiedział oględnie, zaznaczając, że ponieważ, naturalnie, on
sobie nie da rady bez sekretarza, więc, ma się rozumieć, lepiej jest płacić pensję nie obcemu, tylko
krewniakowi, o ile ten okaże zdolności (Ty byś miał nie okazać zdolności!), lecz od razu zastrzegł się, że ma
obawy, czy studia uniwersyteckie zostawią Ci dosyć czasu na pracę w jego biurze. Na tym się na razie
skończyło, ale Dunia obecnie o niczym innym nie myśli. Teraz, od kilku dni, jest jak w gorączce i ułożyła
sobie cały plan, że w przyszłości możesz zostać współpracownikiem, a nawet wspólnikiem Piotra
Pietrewicza w jego sprawach sądowych, tym bardziej że jesteś na wydziale prawniczym. Ja zaś, Rodia,
całkiem się z nią zgadzam i podzielam wszystkie jej plany i nadzieje, które wydają mi się zupełnie realne;
bez względu więc na obecną, całkiem zrozumiałą powściągliwość Piotra Pietrowicza (gdyż on Ciebie
jeszcze nie zna) Dunia jest przekonana, że dopnie wszystkiego przez swój dobry wpływ na przyszłego męża,
i jest tego pewna. 
Odziany był tak licho, że niejeden, nawet otrzaskany z biedą, w dzień krępowałby się wyjść na ulicę
w takich łachmanach. Skądinąd, dzielnica była tego rodzaju, że nie łatwo byłoby zaskoczyć tu kogokolwiek
swym strojem. Bliskość placu Siennego, obfitość lokali wiadomego autoramentu, ludność przeważnie
rękodzielnicza i rzemieślnicza, stłoczona w tych śródmiejskich petersburskich, ulicach i zaułkach – niekiedy
urozmaicały ogólną panoramę takimi typami, że naprawdę trudno się było zdziwić na widok takiej czy
owakiej figury. Ale w duszy młodzieńca nagromadziło się tyle zaciekłej pogardy, że mimo swa drażliwość,
czasem bardzo jeszcze młodocianą, najmniej się wstydził swych łachmanów właśnie na ulicy. Inna sprawa,
gdy trafiał na znajomych albo dawnych kolegów, z którymi w ogóle nie lubił się spotykać… A jednak gdy
jakiś pijak, którego nie wiadomo po co i dokąd wieziono ulicą w ogromnym wozie, zaprzężonym
w ogromnego wałacha, nagle zawołał na niego w przejeździe: „Hej, ty niemiecki kapeluszniku!”, i zaryczał
na całe gardło, wskazując na niego – młodzieniec zatrzymał się znienacka i kurczowo schwycił się za
kapelusz. Był to kapelusz wysoki, okrągły, zimmermanowski, ale znoszony do szczętu, wyrudziały,
w dziurach i plamach, bez ronda, szkaradnie zgnieciony z jednego boku. Lecz młodzieńca ogarnął nie wstyd,
tylko zupełnie inne uczucie, przypominające przestrach.
- A co, czy nie wiedziałem! – mamrotał spłoszony – właśnie tak myślałem! To już najgorsze! Przecie jakieś
takie głupstwo, jakiś najzwyklejszy drobiazg może pokrzyżować cały zamiar! Tak, ten kapelusz zanadto
rzuca się w oczy… Jest śmieszny i dlatego rzuca się w oczy… Przy takich łachmanach jak moje musze
koniecznie mieć kaszkiet, choćby jakiś stary naleśnik, a nie to czupiradło. Nikt takich nie nosi, gotowi o mile
zauważyć, zapamiętać… Grunt, że potem sobie przypomną, no i masz poszlakę. Tu trzeba możliwie
najmniej rzucać się w oczy… Drobiazgi, drobiazgi są najważniejsze!… Bo te drobiazgi gubią zawsze
i wszędzie.

Człowiek jest podły, do wszystkiego przywyka!
Zamyślił się.
- A jeżelim zełgał? – zawołał nagle mimo woli – jeżeli w rzeczywistości człowiek nie jest podły…
człowiek w znaczeniu ogólnym, w znaczeniu całego rodzaju ludzkiego… w takim razie cała reszta – to
zabobony, wymyślone strachy, i nie istnieją żadne nieprzekraczalne granice, i nie powinny istnieć! […]
Zrazu – ale to już dawno było – zajmowało go jedno pytanie: dlaczego prawie wszystkie zbrodnie tak
łatwo wychodzą na jaw i zostają wytropione? Dlaczego tak wyraźnie znać ślady wszystkich prawie
zbrodniarzy? Stopniowo doszedł do wielorakich i ciekawych wniosków. Był zdania, że główna przyczyna
tkwi nie tyle w materialnej niemożliwości ukrycia zbrodni, ile w samym zbrodniarzu, to sam zbrodniarz –
prawie każdy – w chwili przestępstwa ulega jakiemuś upadkowi woli i rozwagi, których miejsce zajmuje
wprost fantastyczna, dziecięca lekkomyślność w tym właśnie momencie, gdy najkonieczniejsza jest rozwaga
i przezorność, Był przekonany, że to zaćmienie rozwagi i upadek woli ogarnia człowieka jak choroba,
rozwija się stopniowo i osiąga swój punkt szczytowy na krótko przed dokonaniem zbrodni; trwa
w niezmienionej postaci w samej chwili zbrodni i pewien czas po niej, zależnie od jednostki; po czym mija,
jak mijają inne choroby. Kwestii zaś: czy to choroba rodzi zbrodnię, czy też samej zbrodni, na mocy
właściwej jej natury, zawsze towarzyszy coś w rodzaju choroby – nie czuł się jeszcze na siłach rozstrzygnąć.

Wysunąwszy takie wnioski zawyrokował, że jemu osobiście, w tej jego sprawie nie mogą się przytrafić
takie objawy chorobowe; że rozwaga i wola będą mu służyły nieodstępnie przez cały czas spełniania tego, co
zamierzał, i to wyłącznie z tej racji, że jego zamiar – nie jest zbrodnią.  

Teraz zaś po upływie miesiąca, już zaczynał patrzeć na to inaczej i wbrew wszystkim przekornym
monologom o własnej bezsile i niezdecydowaniu jakoś mimo woli przywykł już poczytywać „potworne”
marzenie za realny plan, chociaż w dalszym ciągu nie wierzył sobie. Ot i teraz szedł dokonać próby swego
planu i z każdym krokiem wzruszenie jego rosło coraz gwałtowniej.
Z zamierającym sercem, z nerwowym drżeniem podszedł do olbrzymiej kamienicy, z jednej strony
wychodzącej na kanał, a drugiej zaś na ulicę W-ą. Dom ten składał się z samych małych mieszkanek,
a najmowali je różni rękodzielnicy, krawcy, ślusarzem kucharki, jacyś tam Niemcy, własnym przemysłem
żyjące panny, drobni urzędnicy i tak dalej. Wchodzący i wychodzący przesmykiwali się raz po raz pod
obydwiema bramami i na obydwu podwórkach. Pracowali tutaj trzej czy czterej stróże. Młodzieniec bardzo
był rad, że nie spotkał żadnego z nich, i niepostrzeżenie przemknął się zaraz z bramy na prawo, na schody.
Schody były ciemne i ciasne, „kuchenne”, ale on to wszystko już przedtem wiedział i badał, i całe to
otoczenie dogadzało mu: w takich mrokach nawet ciekawskie spojrzenie było niebezpieczne. „Jeżeli tak się
boję teraz, to cóż by było, gdyby rzeczywiście doszło do tego?…” – pomyślał mimo woli, idąc na czwarte
piętro. Tutaj zatarasowali mu drogę wysłużeni żołnierze – tragarze, wynoszący meble z jednego z mieszkań.
Już wiedział, że mieszkanie to zajmuje pewien familijny Niemiec, urzędnik z rodziną. „Więc Niemiec teraz
się wyprowadza; więc na czwartym piętrze, na tych schodach i na tym podeście pozostanie przez jakiś czas
tylko jedno zajęte mieszkanie – staruchy… To dobrze… na wszelki wypadek…” – pomyślał znowu
i zadzwonił do drzwi staruszki. […]
Nieduży pokój , do którego wszedł młodzieniec, pokój z żółtą tapetą, z geranium oraz muślinowymi
firaneczkami na oknach, był w tej chwili jaskrawo oświetlony zachodzącym słońcem. „Więc i wtedy także
będzie świeciło słońce!… - mimochodem błysnęło w umyśle Raskolnikowa. Szybkim spojrzeniem obrzucił
wszystko w pokoju, ażeby w miarę możności zbadać oraz zapamiętać rozkład.

- Anastazjo... za co bili gospodynię? Bacznie mu się przyjrzała.
- Kto bił gospodynię?
- Tylko co... pół godziny temu. Ilia Pietrowicz, zastępca komisarza, na schodach... Za co tak ją zbił? I...
po co przychodził?
Anastazja w milczeniu i ze zmarszczonymi brwiami utkwiła w nim oczy i długo tak patrzała. Pod jej
wzrokiem zrobiło mu się bardzo nieprzyjemnie, nawet straszno.
- Anastazjo, czemu milczysz? - spytał wreszcie nieśmiało, słabym głosem.
- To krew - odparła w końcu cicho i jakby do siebie samej mówiąc.
- Krew!... Jaka krew?... - jąkał blednąc i odsuwając się pod ścianę. Anastazja, wciąż patrzała na niego
bez słowa.
- Nikt gospodyni nie bił - rzekła znów głosem surowym i stanowczym. Spozierał na nią, ledwie dysząc.
- Ja sam słyszałem... nie spałem... usiadłem na łóżku - bąknął jeszcze pokorniej. - Słuchałem długo...
Przychodził zastępca komisarza... Na schody zbiegli się wszyscy, ze wszystkich mieszkań...
- Nikt nie przychodził. To krew w tobie krzyczy. Jak krew nie ma już nijakiego wyjścia i już zsiada się
na wątpiach - wtenczas się człowiekowi przywiduje... Będziesz jadł czy nie?
Nie odpowiedział. Anastazja wciąż stała nad nim, bacznie na niego patrzała i nie odchodziła.
- Daj mi pić... Nastieńka.
Poszła na dół i po paru minutach wróciła z wodą w białym fajansów; kubku; lecz on już nie pamiętał, co
było potem. Pamiętał tylko, że łyknął haust zimnej wody, a reszta rozlała mu się z kubka na pierś. Potem
stracił przytomność. (...)
Raskolnikow wstał i wszedł do przyległego pokoju, gdzie dawniej stał kuferek, łóżko i komoda; pokoik
wydał mu się zadziwiająco malutki mebli. Tapet jeszcze nie zmieniono; w kącie jaskrawo zaznaczało się
tapecie to miejsce, gdzie przedtem była szafka na święte obrazy. Przyjrzał się i wrócił na swój parapet.
Starszy robotnik z ukosa rzucił na niego spojrzenie
- Pan w jakiej sprawie? - zwrócił się nagle do Raskolnikowa.
Zamiast odpowiedzi Raskolnikow wstał, wyszedł do siebie, ujął za dzwonek i szarpnął. Tenże dzwonek,
tenże blaszany dźwięk! Szarpnął drugi, trzeci raz; wsłuchiwał się i przypominał sobie. Dawne, dręczącostraszne, pokraczne uczucia odnawiały się w nim coraz żywiej i ostrzej; wzdrygał się za każdym brzękiem,
przy czym robiło mu się coraz przyjemniej, coraz przyjemniej.
- Czego chcesz? Coś za jeden? - krzyknął robotnik zbliżając się do niego. Raskolnikow znowu wszedł
do pokoju.
- Chcę wynająć mieszkanie - rzekł. - Oglądam.
- Któż wynajmuje mieszkanie w nocy? I trzeba było przyjść ze stróżem.
- Widzę, że podłoga wyszorowana; będziecie malowali? - ciągnął Raskolnikow. - Krwi już nie ma?
- Jakiej krwi?
- Przecie zamordowano tu starą i jej siostrę. Była tutaj cała kałuża.
- Dobrze, ale ktoś ty taki? - niespokojnie zawołał robotnik.
- Ja?
- Tak.
- Chciałbyś wiedzieć?... Chodźmy na policję; tam powiem. Robotnicy patrzeli na niego w osłupieniu.
- Czas na nas, już późno. Chodźmy, Aloszka. Trza zamykać - odezwał się wreszcie starszy.
- Zgoda, chodźmy! - odparł Raskolnikow i ruszył przodem, bez pośpiechu zstępując ze schodów. - Hej
tam, stróż! - krzyknął wychodząc przez bramę.
